# तत्त्वबोधः

## मङ्गलाचरण

वसुदेवेन्द्रयोगीन्द्रं नत्वा ज्ञानप्रदं गुरुं।
मुमुक्षूणां हितार्थाय तत्त्वबोधोऽभिधीयते॥

## जीव विचार

साधनचतुष्टयसम्पन्नाधिकारिणां मोक्षसाधनभूतं तत्त्वविवेकप्रकारं वक्ष्यामः।

साधनचातुष्टयं किम्?
नित्यानित्यवस्तुविवेकः। इहामुत्रार्थफलभोगविरागः। शमादिषट्कसम्पत्तिः। मुमुक्षुत्वं चेति।

नित्यानित्यवस्तुविवेकः कः?
नित्यवस्त्वेकं ब्रह्म तद्व्यतिरिक्तं सर्वमनित्यम्। अयमेव नित्यानित्यवस्तुविवेकः।

विरागः कः?
इह स्वर्गभोगेषु इच्छाराहित्यम्।

शमादिसाधनसम्पत्तिः का?
शमदमोपरतिस्तितिक्षा श्रद्धा समाधानं चेति।

शमः कः?
मनोनिग्रहः।

दमः कः?
चक्षुरादि बाह्येन्द्रियनिग्रहः।

उपरतिः का?
स्वधर्मानुष्ठानमेव।

तितिक्षा का?
शीतोष्णसुखदुःखादिसहिष्णुत्वम्।

श्रद्धा कीदृशी?
गुरुवेदान्तवाक्ये विशवासः श्रद्धा।

समाधानं किम्?
चित्तैकाग्रता।

मुमुक्षुत्वं किम्?
मोक्षो मे भूयादितीच्छा।

एतत्साधनचातुष्टयम्। ततस्तत्त्वविवेकस्याधिकारिणो भवन्ति।

## आत्म विचार

तत्त्वविवेकः कः?
आत्मा सत्यस्तदन्यत्सर्वं मिथ्येति।

आत्मा कः?
स्थूलसूक्षमकारणशरीराद्व्यतिरिक्तः पञ्चकोशातीतः सन् अवस्थात्रयसाक्षी सच्चिदानन्दस्वरूपः सन् यस्तिष्ठति स आत्मा।

स्थूलशरीरं किम्?
पञ्चीकृतपञ्चमहाभूतैः कृतं सत्कर्मजन्यं सुखदुःखादिभोगायतनं शरीरम्, अस्ति, जायते, वर्धते, विपरिमणमते, प्रपक्षीयते, विनशयतीति षड्विकारवदेतत्स्थूलशरीरम्।

सूक्ष्मशरीरं किम्?
अपञ्चीकृतपञ्चमहाभूतैः कृतं सत्कर्मजन्यं सुखदुःखादिभोगसाधनं पञ्च ज्ञानेन्द्रियाणि, पञ्च कर्मेन्द्रियाणि, पञ्च प्राणादयः, मनश्चैकं, बुद्धिश्चैका एवं सप्तदशकलाभिः सह यस्तिष्ठति तत्सूक्ष्मशरीरम्।

पञ्चज्ञानेन्द्रियाणि कानि?
श्रोत्रं, त्वक्, चक्षुः, रसना, घ्राणमिति पञ्चज्ञानेन्द्रियाणि। श्रोत्रस्य दिग्देवता, त्वचो वायुः, चक्षुषः सूर्यः, रसनाया वरुणः, घ्राणस्याश्विनाविति ज्ञानेन्द्रियदेवताः। श्रोत्रस्य विषयः शब्दग्रहणम्, त्वचो विषयः स्पर्शग्रहणम्, चक्षुषो विषयः रूपग्रहणम्, रसनाया विषयो रसग्रहणम्, घ्राणस्य विषयो गन्धग्रहणमिति।

कर्मेन्द्रियाणि कानि?
वाक्-पाणि-पाद-पायूपस्थानीति पञ्च कर्मेन्द्रियाणि। वाचो देवता वह्नि, हस्तयोरिन्द्रः, पादयोर्विष्णुः, पायोर्मृत्युः, उपस्थस्य प्रजापतिरिति कर्मेन्द्रियदेवताः।वाचो विषयो भाषणम्, पाण्योर्विषयो वस्तुग्रहणम्, पादयोर्विषयो गमनम्, पायोर्विषयो मलत्यागः, उपस्थस्य विषय आनन्द इति।

कारणशरीरं किम्?
अनिर्वाच्यानाद्यविद्यारूपं शरीरद्वयस्य कारणमात्रं सत् स्वरूपाज्ञानं निर्विकल्परूपं यदस्ति तत्कारणशरीरम्।

अवस्था त्रयं किम्?
जाग्रत्स्वप्नसुषुप्त्यवस्थाः।

जाग्रदवस्था का?
श्रोत्रादिज्ञानेन्द्रियैः शब्दादिविषयैश्च ज्ञायत इति यत्सा जाग्रदवस्था।स्थूलशरीराभिमानी आत्मा विश्व इत्युच्यते।

स्वप्नावस्था का?
जाग्रदवस्थायां यद्दृष्टं यच्छ्रुतं तज्जनितावासनया निद्रासमये यः प्रपञ्चः प्रतीयते सा स्वप्नावस्था।सूक्ष्मशरीराभिमानी आत्मा तैजस इत्युच्यते।

अतः सुषुप्त्यावस्था का?
अहं किमपि न जानामि सुखेन मया निद्राऽनुभूयत इति सुषुप्त्यवस्था।कारणशरीराभिमानी आत्मा प्राज्ञ इत्युच्यते।

पञ्चकोशाः के?
अन्नमयः प्राणमयो मनोमयो विज्ञानमय आनन्दमयश्चेति।

अन्नमयः कः?
अन्नरसेनैव भूत्वा अन्नरसेनैव वृद्धिं प्राप्य अन्नरूपपृथिव्यां यद्विलीयते तदन्नमयकोशः स्थूलशरीरम्।

प्राणमयः कः?
प्राणाद्यः पञ्चवायवः वागादीन्द्रियपञ्चकं प्राणमयः कोशः।

मनोमयः कः?
मनश्च ज्ञानेन्द्रियपञ्चकं मिलित्वा यो भवति स मनोमयः कोशः।

विज्ञानमयः कः?
बुद्धिर्ज्ञानेन्द्रियपञ्चकं मिलित्वा यो भवति स विज्ञानमयः कोशः।

आनन्दमयः कः?
एवमेव कारणशरीरभूताविद्यास्थमलिनसत्त्वं प्रियादिवृत्तिसहितं सत् आनन्दमय कोशः।

एतत्कोशपञ्चकम्।

मदीयं शरीरं मदीयाः प्राणाः मदीयं मनश्च मदीया बुद्धिर्मदीयं ज्ञानमिति स्वेनैव ज्ञायते तद्यथा मदीत्वेन ज्ञातं कटककुण्डलगृहादिकं स्वस्माद्भिन्नं तथा पञ्चकोशादिकं मदीत्वेन ज्ञातमात्मा न भवति।

आत्मा तर्हि कः?
सच्चिदानन्दस्वरूपः।

सत्किम्?
कालत्रयेऽपि तिष्ठतीति सत्।

चित्किम्?
ज्ञानस्वरूपः।

आनन्दः कः?
सुखस्वरूपः।

एवं सच्चिदानन्दस्वरूपं स्वात्मानं विजानीतात्।

## सृष्टि विचार

अथ चतुर्विंशतितत्त्वोत्पत्तिप्रकारं वक्ष्यामः।

ब्रह्माश्रया सत्त्वरजस्तमोगुणात्मिका माया अस्ति।

ततः आकाशः सम्भूतः। आकाशाद्वायुः। वायोस्तेजः। तेजस आपः। अद्भ्यः पृथिवी।

एतेषां पञ्चतत्त्वानां मध्ये आकाशस्य सात्त्विकांशाच्छ्रोत्रेन्द्रियं सम्भूतम्। वायोः सात्त्विकांशात्त्वगिन्द्रियं सम्भूतम्। अग्नेः सात्त्विकांशाच्चक्षुरिन्द्रियं सम्भूतम्। जलस्य सात्त्विकांशाद्रसनेन्द्रियं सम्भूतम्। पृथिव्यां सात्त्विकांशात् घ्राणेन्द्रियं सम्भूतम्।

एतेषां पञ्चतत्त्वानां समष्टिसात्विकांशान्मनोबुद्ध्यहङ्कारचित्तान्तःकरणानि सम्भूतानि।

सङ्कल्पविकल्पात्मकं मनः। निश्चयात्मकं बुद्धिः।अहंकर्ता अहङ्कारः। चिन्तनकर्तृ चित्तम्। मनसो देवता चन्द्रमाः। बुद्धेर्ब्रह्मा। अहङ्कारस्य रुद्रः। चित्तस्य वासुदेव।

एतेषां पञ्चतत्त्वानां मध्ये आकाशस्य राजसांशात् वागिन्द्रियं सम्भूतम्। वायोः राजसांशात् पाणीन्द्रियं सम्भूतम्। वह्नेः राजसांशात् पादेन्द्रियं  सम्भूतम्। जलस्य राजसांशादुपस्थेन्द्रियं सम्भूतम्। पृथिव्यां राजसांशात् गुदेन्द्रियं सम्भूतम्।

एतेषां समष्टिराजसांशात्पञ्चप्राणाः सम्भूताः।

एतेषां पञ्चतत्त्वानां तामसांशात् पञ्चीकृत पञ्चतत्त्वानि भवन्ति।

एतेषां पञ्चमहाभूतानां तामसांशस्वरूपमेकमेकं भूतं द्विधा विभाज्य एकमेकमर्धं पृथक् तूष्णीं व्यवस्थाप्याऽपरमर्धं चतुर्धा विभज्य स्वार्धमन्येष्वर्धेषु स्वभागचतुष्टयसंयोजनं कार्यं। तदा पञ्चीकरणं भवति।

एतेभ्यः पञ्चीकृत पञ्चमहाभूतेभ्यः स्थूलशरीरं भवति।

एवं पिण्डब्रह्माण्डयोरैक्यं सम्भूतम्।

## जीव ईश्वर विचार

स्थूलशरीराभिमानी जीवनामकं ब्रह्मप्रतिबिम्बं भवति। स एव जीवः प्रकृत्या स्वस्मादीश्वरं भिन्नत्वेन जानाति।

अविद्योपाधिः सन् आत्मा जीव इत्युच्यते। मायोपाधिः सन् ईश्वर इत्युच्यते।

एवमुपाधिभेदाज्जीवेश्वरभेददृष्टिर्यावत्पर्यन्तं तष्ठति तावत्पर्यन्तं जीवनमरणरूपसंसारो न निवर्तते।

तस्मात्कारणात् न जीवेश्वरयोर्भेदबुद्धिः स्वीकार्याः।

ननु साहङ्कारस्य किञ्चिज्ज्ञस्य जीवस्य निरहङ्कारस्य सर्वज्ञस्य ईश्वरस्य तत्त्वमसीति महावाक्यात् कथमभेदबुद्धिः स्यादुभयोर्विरुद्धधर्माक्रान्तत्वात्?

इति चेन्न। स्थूलसूक्ष्मशरीराभिमानी त्वम्पदवाच्यार्थः। उपाधिविनिर्मुक्तं समाधिदशासम्पन्नं शुद्धं चैतन्यं त्वम्पदलक्ष्यार्थः। एवं सर्वज्ञत्वादिविशिष्ट ईश्वरः तत्पदवाच्यार्थः। उपाधिशून्यं शुद्धचैतन्यं तत्पदलक्ष्यार्थः। एवं च जीवेश्वरयोश्चैतन्यरूपेणाऽभेदे बाधकाभावः।

एवं च वेदान्तवाक्यैः सद्गुरूपदेशेन च सर्वेष्वपि भूतेषु येषां ब्रह्मबुद्धिरुत्पन्ना ते जीवनमुक्ता इत्यर्थः।

## ज्ञान फलम्

ननु जीवनमुक्तः कः?

यथा देहोऽहं पुरुषोऽहं ब्राह्मणोऽहं शूद्रोऽहमस्मीति दृढ़निश्चयः तथा नाहं ब्राह्मणः न शूद्रः न पुरुषः किन्त्वसङ्गः सच्चिदानन्दस्वरूपः प्रकाशरूपः सर्वान्तर्यामी चिदाकाशरूपोऽस्मीति दृढ़निश्चयरूपापरोक्षज्ञानवान् जीवनमुक्तः।

ब्रह्मैवाहमस्मीत्यपरोक्षज्ञानेन निखिलकर्मबन्धनविनिर्मुक्तः स्यात्।

कर्माणि कतिविधानि चेतिति?
आगामिसञ्चितप्रारब्धभेदेन त्रिविधानि सन्ति।

आगामि कर्म किम्?
ज्ञानोत्पत्त्यन्तरं ज्ञानिदेहकृतं पुण्यपापरूपं कर्म तदागमीत्यभिधीयते।

सञ्चितं कर्म किम्?
अनन्तकोटिजन्मनां बीजभूतं सत् यत्कर्मजातं पूर्वार्जितं तिष्ठति तत्सञ्चितं ज्ञेयम्।

प्रारब्धं कर्म किम्?
इह शरीरमुत्पाद्य इह लोके एवं सुखदुःखादिप्रदं यत्कर्म तत्प्रारब्धम्।

भोगेन नष्टं भवति प्रारब्धकर्मणां भोगादेव क्ष्यमिति। सञ्चितं कर्म ब्रह्मैवाहमिति निश्चयात्मकं ज्ञानेन नश्यति। आगामिकर्मापि ज्ञानेन नश्यति।किञ्चागामिकर्माणां नलिनीदलगतजलवत् ज्ञानिनां सम्बन्धो नास्ति।

किञ्च ये ज्ञानिनं स्तुवन्ति भजन्ति अर्चयन्ति तान्प्रति ज्ञानिकृतं आगामि पुण्यं गच्छति। ये ज्ञानिनं निन्दन्ति द्विषन्ति तान्प्रति ज्ञानिकृतं सर्वमागामि क्रियमाणं यदवाच्यं कर्म पापात्मकं तद्गच्छति।

तथा च आत्मवत्संसारं तीर्त्वा ब्रह्मानन्दमिहैव प्राप्नोति। तरति शोकम् आत्मवित् इति श्रुतेः।

तनुं त्यजतु वा काश्यां श्वपचस्य गृहेऽथवा। ज्ञानसम्प्राप्तिसमये मुक्तोऽसौ विगताशयः इति स्मृतेश्च।